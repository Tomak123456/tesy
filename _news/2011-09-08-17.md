---
title: ΠΑΝΙΑΤΡΙΚΗ ΑΠΕΡΓΙΑ 8 ΚΑΙ 9 ΣΕΠΤΕΜΒΡΙΟΥ
date: 2011-09-08
img: 
---
ΕΓΚΥΚΛΙΟΣ

ΠΑΝΙΑΤΡΙΚΗ ΑΠΕΡΓΙΑ 8 ΚΑΙ 9 ΣΕΠΤΕΜΒΡΙΟΥ 2011

Το Διοικητικό Συμβούλιο της Ελληνικής Οδοντιατρικής Ομοσπονδίας στη συνεδρίασή του της 26ης-8-2011 λαμβάνοντας υπ’ όψη την απόφαση της Συνόδου των Προέδρων των Οδοντιατρικών Συλλόγων της 27-7-2011 για κλιμάκωση του αγώνα, εξαγγέλλει προειδοποιητική διήμερη απεργία την Πέμπτη 8 και Παρασκευή 9 Σεπτεμβρίου διαμαρτυρόμενη για εμπαιγμό από την πλευρά της Κυβέρνησης που επαληθεύτηκε με την αθέτηση των υποσχέσεων του Υπουργού Υγείας κ.Λοβέρδου, σχετικά με την εφαρμογή του Νόμου 3919/2011, όπως και για την αδικαιολόγητη απουσία μας από τον νέο φορέα ΕΟΠΥΥ.

Διαμαρτύρεται επίσης για την εξαγγελία οικονομικών μέτρων δυσβάσταχτων για το επάγγελμά μας όπως η επαναφορά των αντικειμενικών κριτηρίων, ο φόρος επιτηδεύματος, η έκτακτη εισφορά, η περαίωση κ.λ.π.

Η απόφασή μας αυτή βρίσκεται σε πλήρη εναρμόνιση με την απόφαση της Γ.Σ. του Π.Ι.Σ. (20-8-2011) για διήμερη προειδοποιητική Πανιατρική απεργία στις 8 και 9 Σεπτέμβρη.

Καλούμε όλα τα Διοικητικά Συμβούλια των τοπικών Συλλόγων να οργανώσουν και να περιφρουρήσουν τον απεργιακό μας αγώνα, με παρουσίες και αναφορές στα Μ.Μ.Ε. και παράπλευρες εκδηλώσεις, ώστε η συμμετοχή και η αντίδραση του Κλάδου μας να σηματοδοτήσουν τις επιπτώσεις της Κυβερνητικής πολιτικής στον ευαίσθητο χώρο της στοματικής υγείας του Ελληνικού λαού, που παραδίδεται βορά στους επιχειρηματίες υγείας οι οποίοι μοναδικό σκοπό έχουν το κέρδος, με τις γνωστές παρενέργειες στην υποβάθμιση της υγείας και στον αφανισμό του μαχόμενου επαγγελματία οδοντιάτρου.

Με συναδελφικούς χαιρετισμούς

Ο Πρόεδρος                                                       Ο Γεν. Γραμματέας
                                ΑΘΑΝΑΣΙΟΣ ΚΑΤΣΙΚΗΣ                                         ΠΑΝΑΓΙΩΤΗΣ ΒΙΓΛΑΣ          