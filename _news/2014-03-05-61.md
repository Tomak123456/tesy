---
title: Απόφαση Γενικής Συνέλευσης
date: 2014-03-05
img: 
---
Σήμερα ημέρα Τετάρτη 5/3/2014 και στις 8,00μ.μ. συνεδρίασε στα Τρίκαλα η Τακτική Γενική Συνέλευση του Οδοντιατρικού Συλλόγου Τρικάλων. Εκτός από τα θέματα της ημερήσιας Διάταξης που απασχόλησαν το σώμα ( Απολογισμός 2013, Προϋπολογισμός 2014, Έκθεση Εξελεγκτικής Επιτροπής, Διοικητικός Απολογισμός κ.α.) συζητήθηκε ως οφείλαμε και το θέμα της ένταξής μας στο Π.Ε.Δ.Υ.

Εκτός από την άποψη που ακούστηκε στη Γενική Συνέλευση της Ελληνικής Οδοντιατρικής Ομοσπονδίας ότι δηλαδή τα 60 εκατομμύρια ευρώ που μας δίνουν αντιστοιχούν σε 6000 ευρώ ανά οδοντίατρο, ειπώθηκε και η άλλη άποψη ότι τα 60 εκατομμύρια ευρώ με 10 εκατομμύρια ασφαλισμένους αντιστοιχούν σε 6 ευρώ ανά ασφαλισμένο το χρόνο.

Μετά από πολύωρη συζήτηση κλήθηκαν οι συνάδελφοι να ψηφίσουν σε τρεις προτάσεις :

Η πρώτη ήταν η ένταξή μας στο ΠΕΔΥ και η οποία δεν βρήκε καμία ανταπόκριση

Η δεύτερη ήταν η απόφαση της Γενικής Συνέλευσης της Ελληνικής Οδοντιατρικής Ομοσπονδίας για να συνεχιστεί ο διάλογος με τους συγκεκριμένους όρους (κόκκινες γραμμές).

Η Τρίτη ήταν η άρνηση να γίνουν  συμβάσεις με τον ΕΟΠΥΥ και η οποία ψηφίστηκε σχεδόν ομόφωνα.

Ως εκ τούτου  οι παρόντες στη Γενική Συνέλευση του Οδοντιατρικού Συλλόγου Τρικάλων (υπήρχε απαρτία) θεωρούν ότι δεν πρέπει να γίνουν συμβάσεις με τον ΕΟΠΥΥ και πιστεύουν ότι και ο διάλογος δεν θα αποδώσει αφού δεν υπάρχουν λεφτά.

Πιστεύουμε δηλαδή ότι ο διάλογος είναι ένα εργαλείο εκβιασμού από το υπουργείο και θα αναγκάσει κάποιους συναδέλφους να κάνουν αρχικά συμβάσεις ώστε να προσχωρήσουν και οι υπόλοιποι για να μας οδηγήσουν στην εξαθλίωση.

Δυστυχώς η ηγεσία της Ελληνικής Οδοντιατρικής Ομοσπονδίας τα μέλη της Γενικής Συνέλευσης της Ομοσπονδίας και οι Οδοντίατροι είναι εγκλωβισμένοι ως προς το τι είναι το καλύτερο για τον κλάδο μας.

Πάντως τα Τρίκαλα λένε ένα ηχηρό όχι στις συμβάσεις με τους όρους που θέτει ο ΕΟΠΥΥ.

 

Με Εκτίμηση,

Εκ μέρους της Γ.Σ. του Ο.Σ.Τ.

Ο πρόεδρος

Τσίγκας Κωνσταντίνος