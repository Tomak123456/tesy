---
title: Ψήφισμα της Ε.Ο.Ο.
date: 2011-09-30
img: 
text: |-
  1. ΨΗΦΙΣΜΑ
  2. ΕΚΤΑΚΤΗΣ **ΓΕΝΙΚΗΣ** ΣΥΝΕΛΕΥΣΗΣ
  3. ΕΛΛΗΝΙΚΗΣ ΟΔΟΝΤΙΑΤΡΙΚΗΣ _ΟΜΟΣΠΟΝΔΙΑΣ_

---
ΨΗΦΙΣΜΑ

ΕΚΤΑΚΤΗΣ ΓΕΝΙΚΗΣ ΣΥΝΕΛΕΥΣΗΣ

ΕΛΛΗΝΙΚΗΣ ΟΔΟΝΤΙΑΤΡΙΚΗΣ ΟΜΟΣΠΟΝΔΙΑΣ

της 24 Σεπτεμβρίου 2011

Η Γ. Σ. της Ε.Ο.Ο. με το παρόν ψήφισμα της, γνωστοποιεί στην Πολιτειακή και πολιτική ηγεσία της Ελληνικής Δημοκρατίας τις παρακάτω αποφάσεις της.

Λόγω της κακής δημοσιονομικής πολιτικής, της χειρότερης οικονομικής διαχείρισης, της ευκαιριακής μικροκομματικής πολιτικής, της διαφθοράς και της συνεχώς αυξανόμενης κρατικής σπατάλης, οι Έλληνες πολίτες δέχονται αλλεπάλληλες φορολογικές επιβαρύνσεις με έντονα στοιχεία μεσαιωνικού φεουδαρχισμού.

Οι Έλληνες Οδοντίατροι δεν είναι πλέον σε θέση να ανταπεξέλθουν στα βασικά έξοδα λειτουργίας των ιατρείων τους και αναγκάζονται είτε να τα κλείσουν είτε να μεταναστεύσουν σε πιο φιλόξενες χώρες.

 Πολύ περισσότερο δεν είναι σε θέση να ανταποκριθούν στη συνεχή φορολογική αφαίμαξη, δεν μπορούν να αντέξουν σε ένα καθεστώς συνεχούς οικονομικής ύφεσης και φορολογικής αστάθειας, που σκόπιμα συντηρείται προς όφελος των κερδοσκόπων. Σε ένα κράτος που αδυνατεί να προστατέψει τους πολίτες του, που αδυνατεί να τους εξασφαλίσει ένα πλαίσιο για μια αξιοπρεπή ζωή και που φροντίζει μόνο για τα συμφέροντα των δανειστών του, είμαστε αναγκασμένοι να πάρουμε τις τύχες μας στα χέρια μας και να φροντίσουμε για την επιβίωση μας. Σαν Έλληνες πολίτες, σαν φορολογούμενοι και μέτοχοι αυτού του κράτους, σαν επαγγελματίες και σαν επιστήμονες δηλώνουμε ότι:

Διαμαρτυρόμαστε για την περιθωριοποίηση και την απαξίωση από μέρους του Υπουργείου Υγείας, της οδοντιατρικής επιστήμης, που στερεί τον Ελληνικό Λαό από κάθε δυνατότητα Οδοντιατρικής περίθαλψης.

Διαμαρτυρόμαστε για την πλήρη παράβλεψη κάθε μορφής δημοσίου συμφέροντος στο γράμμα και το πνεύμα του ψηφισθέντος νόμου 3919/11 για τη δήθεν απελευθέρωση του Οδοντιατρικού και Ιατρικού

επαγγέλματος, που φροντίζει μόνο για τα οικονομικά συμφέροντα των μεγαλέμπορων υγείας.

Διαμαρτυρόμαστε για τη ληστρική επιδρομή του κράτους στα αποθεματικά κεφάλαια του Ασφαλιστικού μας Ταμείου (ΤΣΑΥ) και για την κλοπή των χρημάτων μας που επί γενεές με κόπο και σκληρή δουλειά μαζέψαμε, για να εξασφαλίσουμε στους απόμαχους συναδέλφους μας μια αξιοπρεπή σύνταξη.

Διαμαρτυρόμαστε για την άδικη και αντισυνταγματική φορολογική μεταχείρισή μας με την επαναφορά των τριτοκοσμικών δήθεν αντικειμενικών κριτηρίων και των περαιώσεων, που αποδεικνύουν την πλήρη διάλυση των κρατικών μηχανισμών ελέγχου φορολογητέας ύλης και είσπραξης φόρων.

Διαμαρτυρόμαστε για την επιβολή του απαράδεκτου και προσβλητικού για κάθε ελεύθερο πολίτη Ευρωπαϊκού κράτους, τέλους επιτηδεύματος που μας αναγκάζει να πληρώνουμε «προστασία» στην Κυβέρνηση για να έχουμε το δικαίωμα να εργαζόμαστε ελεύθερα στην ίδια μας την χώρα.

Διαμαρτυρόμαστε για την πολλαπλή φορολόγηση της ακίνητης περιουσίας, της πλέον συνηθισμένης μορφής αποταμίευσης και εξασφάλισης του Έλληνα πολίτη. Η ενέργεια αυτή διαταράσσει το γενικό αίσθημα ασφάλειας και δικαίου και θα προκαλέσει ανεξέλεγκτες κοινωνικές αντιδράσεις.

Διαμαρτυρόμαστε, τέλος, για τη διαχρονική φυγάδευση και ατιμωρησία όλων των εμπλεκομένων σε οικονομικά σκάνδαλα που κουκουλώθηκαν και αυτών που πρόδωσαν την πατρίδα τους αλλά και τις ελπίδες του Ελληνικού Λαού και που με την ανοχή αν όχι, και με τις ευλογίες, των κυβερνώντων συνεχίζουν και κυκλοφορούν προκλητικά ανάμεσα μας.

Υπό τις παρούσες συνθήκες, οι Έλληνες Οδοντίατροι δεν μπορούμε να πληρώσουμε, κανένα επιπλέον φόρο, καμία επιπλέον εισφορά, κανένα επιπλέον τέλος ή ο,τιδήποτε άλλο επινοεί ανά τρίμηνο η Κυβέρνηση.

 Δεν έχουμε άλλα περιθώρια. Τα όρια μας εξαντλήθηκαν.

ΔΕΝ ΑΝΤΕΧΟΥΜΕ ΝΑ ΠΛΗΡΩΝΟΥΜΕ