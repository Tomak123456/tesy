---
title: 24ωρη Πανελλαδική Απεργία
date: 2011-10-19
img: 
---
24ωρη ΠΑΝΕΛΛΑΔΙΚΗ ΑΠΕΡΓΙΑ ΟΔΟΝΤΙΑΤΡΩΝ
την ΤΕΤΑΡΤΗ 19 Οκτωβρίου 2011

Η Ελληνική Οδοντιατρική Ομοσπονδία εξαγγέλλει Πανοδοντιατρική απεργία και συμμετέχει στην απεργία της Α.Δ.Ε.Δ.Υ. – Γ.Σ.Ε.Ε. τηνΤΕΤΑΡΤΗ 19 Οκτωβρίου 2011, διαμαρτυρόμενοι για:

Την απουσία της οδοντιατρικής από τον κανονισμό παροχών υγείας του Ε.Ο.Π.Υ.Υ, που οδηγεί στην περιθωριοποίηση και την απαξίωση από μέρους του Υπουργείου Υγείας, της οδοντιατρικής επιστήμης, και στερεί από τον Ελληνικό Λαό κάθε δυνατότητας Οδοντιατρικής περίθαλψης.

Την μη αναγνώριση των οδοντιατρικών πράξεων με τις τιμές της κοστολόγησης της ΕΟΟ του 2006 οι οποίες έγιναν αποδεκτές από το ΚΕΣΥ.

Την πλήρη παράβλεψη κάθε μορφής δημοσίου συμφέροντος στο γράμμα και το πνεύμα του ψηφισθέντος νόμου 3919/11 για τη δήθεν απελευθέρωση του Οδοντιατρικού και Ιατρικού επαγγέλματος, που φροντίζει μόνο για τα οικονομικά συμφέροντα των μεγαλέμπορων υγείας.

Τη ληστρική επιδρομή του κράτους στα αποθεματικά κεφάλαια του Ασφαλιστικού μας Ταμείου (ΤΣΑΥ) και για την κλοπή των χρημάτων μας που επί γενεές με κόπο και σκληρή δουλειά μαζέψαμε, για να εξασφαλίσουμε στους απόμαχους συναδέλφους μας μια αξιοπρεπή σύνταξη.

Την άδικη και αντισυνταγματική φορολογική μεταχείρισή μας με την επαναφορά των τριτοκοσμικών δήθεν αντικειμενικών κριτηρίων και των περαιώσεων, που αποδεικνύουν την πλήρη διάλυση των κρατικών μηχανισμών ελέγχου φορολογητέας ύλης και είσπραξης φόρων.

Την επιβολή του απαράδεκτου και προσβλητικού για κάθε ελεύθερο πολίτη Ευρωπαϊκού κράτους, τέλους επιτηδεύματος που μας αναγκάζει να πληρώνουμε «προστασία» στην Κυβέρνηση για να έχουμε το δικαίωμα να εργαζόμαστε ελεύθερα στην ίδια μας την χώρα.

Για το Δ.Σ. του Συλλόγου

   Ο Πρόεδρος                                                                                        Η Γεν. Γραμματέας
Τσίγκας Κωνσταντίνος                                                                       Στάμου Βίβιαν