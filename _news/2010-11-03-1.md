---
title: ΕΠΙΣΤΟΛΗ ΔΣ ΣΕΘ
date: 2010-11-03
feature: 
---
ΣΤΟΜΑΤΟΛΟΓΙΚΗ ΕΤΑΙΡΕΙΑ ΘΕΣΣΑΛΙΑΣ 

ΕΡΥΘΡΟΥ ΣΤΑΥΡΟΥ 9-17,   412 21 ΛΑΡΙΣΑ

ΤΗΛ: 2410 671850,  FAX: 2410 621649

Λάρισα 3 Νοεμβρίου 2010

Αγαπητοί συνάδελφοι/σσες,

Το Διοικητικό Συμβούλιο της Στοματολογικής Εταιρείας Θεσσαλίας (ΣΕΘ),  με την παρούσα επιστολή επιθυμεί να σας γνωστοποιήσει το πρόγραμμα εκδηλώσεων που έχει σχεδιάσει για την τρέχουσα χρονική περίοδο.

Ξεκινώντας χρονικά το Σάββατο 13 Νοεμβρίου 2010 σας καλούμε στην εξ αναβολής Καταστατική Συνέλευση της ΣΕΘ, για να συζητήσουμε και να εγκρίνουμε το νέο καταστατικό της Εταιρείας. Οι τροποποιήσεις του αρχικού καταστατικού που αποφασίστηκαν ομόφωνα από το Διοικητικό Συμβούλιο της ΣΕΘ, αποσκοπούν στην προσαρμογή του καταστατικού στα σύγχρονα δεδομένα. Το νέο καταστατικό υπάρχει στην ιστοσελίδα της ΣΕΘ www.stometh.gr και πολλοί συνάδελφοι που συμμετείχαν στην Ημερίδα Ενδοδοντίας έχουν πάρει το κείμενο του νέου καταστατικού. Σας περιμένουμε λοιπόν στα γραφεία του Οδοντιατρικού Συλλόγου Λάρισας Ερυθρού Σταυρού 9-17 το Σάββατο 13 Νοεμβρίου στις 9.00 πμ για να ακούσουμε τις απόψεις σας και να λάβουμε αποφάσεις.

Την ίδια ημέρα και στον ίδιο χώρο θα πραγματοποιηθεί επιστημονική εκδήλωση με ομιλητή τον συνάδελφο κ. Αχιλλέα Κατσούπα που θα παρουσιάσει το «Γνωσιολογικό υπόβαθρο της Σύγκλεισης», τις μεθόδους που αυτή καταγράφεται, τροποποιείται και αποδίδεται από τον οδοντίατρο στις προσθετικές αποκαταστάσεις (αμφίπλευρος χειρισμός κάτω γνάθου, jig, προσωπικό τόξο, αναρτήσεις σε αρθρωτήρα κτλ). Η ομιλία θα γίνει με την χρήση video όπου, θα παρουσιαστούν αναλυτικά όλα τα στάδια από την αρχική κλινική εξέταση μέχρι την τελική παράδοση της εργασίας. Ώρες εκδήλωσης 10.00 πμ έως 2.00 μμ

Το 2ο Συνέδριο της Στοματολογικής Εταιρείας Θεσσαλίας θα πραγματοποιηθεί το Σάββατο και Κυριακή 22 & 23 Ιανουαρίου 2011 στο ξενοδοχείο DIVANI PALACE στη Λάρισα. Το θέμα του συνεδρίου είναι «Σχεδιασμός Χαμόγελου». Στόχος μας είναι να καλυφθεί σφαιρικά το θέμα με όσο το δυνατόν πιο ολοκληρωμένο τρόπο και για τον σκοπό αυτό έχουν κληθεί εκλεκτοί ομιλητές να παρουσιάσουν θεματικές ενότητες όπως  την ανακατασκευή του χαμόγελου με συντηρητικές μεθόδους με τη χρήση συνθέτων ρητινών, τις προσθετικές μεθόδους με τη χρήση κεραμικών όψεων και ολοκεραμικών στεφανών, την χρήση και τις τεχνικές τοποθέτησης εμφυτευμάτων στην πρόσθια αισθητική ζώνη, την αισθητική και ολικές οδοντοστοιχίες, περιοδοντολογικές - χειρουργικές τεχνικές, καθώς και οι δυνατότητες ορθοδοντικών μεθόδων στο σχεδιασμό του χαμόγελου. Επίσης με τη μορφή debate θα γίνουν εισηγήσεις με θέματα την διατήρηση ενός δοντιού ή την τοποθέτηση εμφυτεύματος. Τέλος θα υπάρξουν εισηγήσεις για τις μεθόδους λήψης και καταγραφής του χρώματος των δοντιών καθώς και το πρωτόκολλο επικοινωνίας μεταξύ κλινικού και εργαστηριακού προκειμένου να επιτυγχάνεται το βέλτιστο αποτέλεσμα. Με βάση τα θέματα που θα αναπτυχθούν, σχεδιάζονται επίσης ένα ή δύο πρακτικά θέματα (hands on). Αναλυτικό πρόγραμμα θα σας αποσταλεί έγκαιρα προκειμένου να προγραμματίσετε τη συμμετοχή σας.

Στο συνέδριο επίσης θα υπάρχει η δυνατότητα ελεύθερων ανακοινώσεων από όποια μέλη της ΣΕΘ ή συναδέλφους άλλων περιοχών το επιθυμούν. Το ΔΣ της ΣΕΘ με χαρά θα δεχθεί τις συμμετοχές σας τονίζοντας ότι όσοι επιθυμούν να λάβουν μέρος με ελεύθερη ανακοίνωση πρέπει να αποστείλουν τον τίτλο της και σύντομη περίληψη αυτής έως τις 15 Δεκεμβρίου 2010 προκειμένου να συμπεριληφθεί η ανακοίνωσή τους στο έντυπο του προγράμματος του συνεδρίου. Οι δηλώσεις συμμετοχής παρακαλούμε να αποσταλούν στα e-mail: nickouik@otenet.gr και oral6303@yahoo.gr .

Με συναδελφικούς χαιρετισμούς

Για το

ΔΣ της ΣΕΘ

ο γραμματέας                                                                ο πρόεδρος


Γιάννης Αετόπουλος                                                         Νίκος Κουικούμης