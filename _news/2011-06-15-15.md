---
title: 24ωρη ΠΑΝΕΛΛΑΔΙΚΗ ΑΠΕΡΓΙΑ ΟΔΟΝΤΙΑΤΡΩΝ την ΤΕΤΑΡΤΗ 15 Ιουνίου 2011
date: 2011-06-15
img: 
---
24ωρη ΠΑΝΕΛΛΑΔΙΚΗ ΑΠΕΡΓΙΑ ΟΔΟΝΤΙΑΤΡΩΝ

την ΤΕΤΑΡΤΗ 15 Ιουνίου 2011

Ο Οδοντιατρικός Σύλλογος Τρικάλων συμμετέχει στην Απεργία που προκηρύσσει η Ελληνική Οδοντιατρική Ομοσπονδία την ΤΕΤΑΡΤΗ 15 ΙΟΥΝΙΟΥ 2011, διαμαρτυρόμενοι για:
 
 1.Την απουσία από τον διάλογο με τα Υπουργεία Υγείας και Εργασίας που αφορά την Πρωτοβάθμια Οδοντιατρική περίθαλψη και τη δημιουργία του νέου φορέα Ε.Ο.Π.Υ.Υ.

Οι τακτικές αυτές καταμαρτυρούν το αποκλεισμό της Οδοντιατρικής από την υποχρέωση του κράτους πρόνοιας και έχουν σαν αποτέλεσμα την κακή στοματική υγεία του Ελληνικού λαού και τον αφανισμό του μαχόμενου Έλληνα οδοντιάτρου.

 2.Τον διασυρμό του Έλληνα οδοντιάτρου, καθώς και την άδικη αντιμετώπιση του Κλάδου μας από το Υπουργείο Οικονομικών που με απανωτά φορολογικά νομοσχέδια και πρακτικές των υπηρεσιών του, όπως η περαίωση, τα συζητούμενα αντικειμενικά κριτήρια, η ποινικοποίηση των παραβάσεων, μας οδηγούν στην ανασφάλεια, αβεβαιότητα και οικονομική ανέχεια, τη στιγμή αυτή που ο Κλάδος μας πλήττεται από τον  υπερπληθυσμό, την ανύπαρκτη κρατική συμμετοχή και την δυσμενή οικονομική συγκυρία.

 3.Την εφαρμογή του Νόμου 3919/2011 «Αρχή της επαγγελματικής ελευθερίας, κατάργηση αδικαιολόγητων περιορισμών στην πρόσβαση και άσκηση επαγγελμάτων», για την απελευθέρωση των επαγγελμάτων, ο οποίος για λόγους δημοσίου συμφέροντος, οι οποίοι συναρτώνται άμεσα με την προστασία της δημόσιας υγείας και τη διασφάλιση οδοντιατρικών υπηρεσιών των πολιτών, δίνει τη δυνατότητα εξαίρεσης στα επαγγέλματα Υγείας (άρθρο 2, παρ. 4). Ζητάμε την άμεση εξαίρεσή μας.

 

4.Την αδυναμία στελέχωσης του Τομέα Υγειονομικών του ΕΤΑΑ (ΤΣΑΥ) με υπαλληλικό προσωπικό που έχει σαν αποτέλεσμα την κωλυσιεργία του Ταμείου μας στην έκδοση των απαραίτητων διευκρινιστικών εγκυκλίων καθώς και την καθυστέρηση έκδοσης των συντάξεων μας.

Τον αποκλεισμό του Ταμείου μας ΕΤΑΑ από την τριμερή χρηματοδότηση καθώς και την υποχρέωση του,  να χορηγεί από μόνο του την βασική σύνταξη και να καταθέτει τα αποθεματικά του στην Τράπεζα της Ελλάδας.

Οι προϋποθέσεις αυτές καθιστούν το κράτος κερδοσκόπο εις βάρος του Ταμείου μας και αναξιόπιστο ως προς την εγγύηση των συντάξεων.

 5.Την αδιαφορία και την έλλειψη πολιτικής του κράτους για τους συναδέλφους οδοντιάτρους των παραμεθόριων περιοχών, οι οποίοι πλήττονται από τη μετάβαση Ελλήνων πολιτών προς αυτές τις χώρες προς αναζήτηση αμφιβόλων και ενίοτε επικίνδυνων οδοντιατρικών υπηρεσιών, καθώς και τη διαφήμιση υπηρεσιών υγείας, γεγονός που απαγορεύει η Ελληνική νομοθεσία.

 Οι Έλληνες Οδοντίατροι αγωνιζόμαστε μαζί με την ΓΣΕΕ και την ΑΔΕΔΥ και όλους τους Έλληνες εργαζομένους και συνταξιούχους που πλήττονται σήμερα από την σκληρή και άδικη οικονομική πολιτική που επιβάλλει το μνημόνιο και συμπαραστεκόμαστε στα δίκαια αιτήματά τους.

 

Για το Δ.Σ. του συλλόγου

Ο Πρόεδρος                                                                        Η Γεν. Γραμματέας

Τσίγκας Κων/νος                                                            Στάμου Παρασκευή